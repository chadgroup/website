---
author: Vedran Miletić
---

# Preporuke za pisanje završnih i diplomskih radova

## Akademsko pisanje

Završni i diplomski radovi su akademski radovi, a prilikom pisanja akademskih radova slijedimo uvriježena stilska i strukturna pravila kako bi ti radovi bili čitljivi i potencijalno korisni i drugim članovima akademske zajednice. O pisanju radova [dr. sc. Vanja Pupovac](https://portal.uniri.hr/Portfelj/1712) na [mrežnim stranicama Akademsko pisanje](https://www.akademsko-pisanje.uniri.hr/o-nama/) i u istoimenoj knjižici kaže sljedeće:

> Akademsko pisanje je oblik komunikacije u akademskoj zajednici. Postoje različiti oblici akademskog pisma, a neki od najpoznatijih su esej, seminarski rad, završni, diplomski ili doktorski rad, te stručni ili znanstveni rad. Svrha akademskog pisanje je savladavanje i sažimanje znanja o pojedinoj temi, proširivanje rasprava (novim informacijama ili mišljenjima), prenošenje informacija (znanstvenicima, stručnjacima ili javnosti) i ovjeravanje znanja.
>
> Osnovna karakteristika akademskog rada je logički način razmišljanja; ideje moraju biti sustavno i jednostavno prezentirane, a mišljenja moraju biti potkrijepljena relevantnim i uvjerljivim razlozima i dokazima. No, to nije uvijek lako ostvarivo, stoga proces pisanja akademskog rada dijelimo u četiri faza. Na mrežnim stranicama [Proces pisanja](https://www.akademsko-pisanje.uniri.hr/proces-pisanja/) donosimo pregled osnovnih pravila i aktivnosti za svaku fazu u procesu pisanja.
>
> Pisanjem akademskog rada uključujemo se u aktualnu raspravu o odabranoj temi. Za uspješno uključivanje u raspravu potrebno je upoznati se s već postojećim činjenicama, idejama i argumentima čitajući relevantnu stručnu ili znanstvenu literaturu. Na taj način osigurat ćemo da vlastite ideje razvijemo na čvrstim znanstvenim temeljima i iskazat ćemo poštovanje prema iskusnijim znanstvenicima. Povjerenje zajednice u vlastiti rad zadobit ćemo preciznim citiranjem i referiranjem izvora što je pojašnjeno na stranici [Rad s izvorima](https://www.akademsko-pisanje.uniri.hr/rad-s-izvorima/). Kredibilitet i vjerodostojnost autora se sporo gradi u akademskoj zajednici, ali lako narušava, stoga savjetujemo da proučite materijale prezentirane na stranici [Akademska čestitost](https://www.akademsko-pisanje.uniri.hr/akademska-cestitost/).

Za više informacija slijedite poveznice u tekstu iznad i proučite [mrežne stranice Akademsko pisanje](https://www.akademsko-pisanje.uniri.hr/) ili [preuzmite knjižicu Akademsko pisanje u formatu PDF](../../../downloads/knjizica-akademsko-pisanje.pdf).

## Softverski alati

Za pisanje radova koristite [LibreOffice](https://www.libreoffice.org/) i format [OpenDocument](https://opendocumentformat.org/). Ako preferirate pisanje markupa umjesto korištenja alata tipa [WYSIYG](https://en.wikipedia.org/wiki/WYSIWYG), umjesto LibreOfficea i OpenDocumenta možete koristiti neki od sljedećih alata i formata:

- [Markdown](https://commonmark.org/), [Pandoc](https://pandoc.org/) i proširenja navedena u [objavi Jaana Tollandera de Balscha](https://jaantollander.com/post/scientific-writing-with-markdown/) (preporučeni uređivači: [HackMD](https://hackmd.io/) i [Visual Studio Code](https://code.visualstudio.com/)),
- [LaTeX](https://www.latex-project.org/) i [Edvin Močibobov](https://edvin.me/) [predložak za završni i diplomski rad](https://bitbucket.org/emocibob/latex-predlozak-za-diplomski-i-zavrsni-rad) (preporučeni uređivači: [TeXstudio](https://texstudio.org/) i [Texmaker](https://www.xm1math.net/texmaker/)),
- [reStructuredText](https://docutils.sourceforge.io/rst.html), [Sphinx](https://www.sphinx-doc.org/en/master/) i [Jeff Terraceov](https://jeffterrace.com/) [snop ekstenzija za akademske radove](https://jterrace.github.io/sphinxtr/) (preporučeni uređivač: [Visual Studio Code](https://code.visualstudio.com/) s proširenjem [reStructuredText](https://marketplace.visualstudio.com/items?itemName=lextudio.restructuredtext)) ili
- [AsciiDoc](https://asciidoc.org/) i [Asciidoctor](https://asciidoctor.org/) (preporučeni uređivač: [Visual Studio Code](https://code.visualstudio.com/) s proširenjem [AsciiDoc](https://marketplace.visualstudio.com/items?itemName=asciidoctor.asciidoctor-vscode)).

LibreOffice i LaTeX rade izvrsne PDF-ove (Sphinx također stvara PDF korištenjem LaTeX-a). Dodatno mogu, ako je potrebno, napraviti [PDF/A](https://en.wikipedia.org/wiki/PDF/A), varijantu PDF-a prikladnu za arhiviranje i dugoročno čuvanje digitalnih dokumenata.

Za upravljanje navodima možete koristiti [Zotero](https://www.zotero.org/) (koji ima i plug-in za LibreOffice) i/ili [BibTeX](http://www.bibtex.org/). Koristite [stil citiranja IEEE](https://ieee-dataport.org/sites/default/files/analysis/27/IEEE%20Citation%20Guidelines.pdf).

Kojom god temom da se bavite, svakako koristite slobodne softvere otvorenog koda kad god možete. Na će taj način onaj koji koristi vaš rad za vlastito učenje moći lako doći do softvera s kojim u radu radite.
